Tanulás megközelítése
=====================

Pedagógiai és pszichológiai háttér
----------------------------------

Az iskolák gyakrolatias tapasztalata mellett a Budapest School számos
elméletet is kiemelten fontosnak tart.

Ezek közül is oktatási programjának központjában Carol Dweck
fejlődésközpontű szemlélete áll. E mellett nagy hangsúlyt fektetünk az
alábbi elméletek gyakorlati alkalmazására is:

Reformpedagógiai irányzatok elméletei, különös tekintettel:

-   Motessori-pedagógia (Maria Montessori),

-   kritikai pedagógia (Paulo Freire)

-   élménypedagógia (John Dewey)

-   felfedeztető tanulás (Jerome Bruner)

-   projektmódszer (William Kilpatrick)

-   kooperatív tanulás (Spencer Kagan)

Pszichológia és szociálpszichológiai kutatások eredményei:

-   kognitív interakcionista tanuláselmélet (Jean Piaget)

-   személyközpontú pszichológia (Carl Rogers)

-   kommunikáció és konfliktuskezelés (Thomas Gordon)

-   erőszakmentes kommunikáció (Marshall Rosenberg)

-   pozitív pszichológia kutatási eredményei, különös tekintettel:
    flow-elmélet, kreativitás kutatások (Csíkszentmihályi Mihály)

-   érzelmi és társas intelligencia (Peter Salovey, John D. Mayer,
    Daniel Goleman)

-   motiváció kutatások, amiket jól összefoglal [@pink2011drive]

-   hősiesség pszichológiai alapjai (Phil Zimbardo)

-   fejlődésfókuszú szemlélet (Carol Dweck)

Pedagógia módszerek
-------------------

A Budapest School iskola tanárainak feladata, hogy mindig keressék azt a
módszert, azt a környezetet, ami az adott gyerekekkel, adott
mikroiskolában a leginkább működik. A módszer kiválaszatásakor mindig
azt kell szem előtt tartaniuk, hogy az a gyerekek egyéni céljaihoz, a
közösség tanulási lehetőségeihez a leginkább alkalmazkodjon. Vannak
olyan módszerek, amelyek az egyéni célok lehetőségeinek kitágítását és
azok elérését nagyban támogatják. Ezek alkalmazása javasolt a
csoportmunkák és az egyéni gyakorlások alatt.

### Projektmódszer

Projektmódszert alkalmazó modulok során fő célünk, hogy a gyerekek
aktivak és kreatívak legyenek, és ezért a tevékenységek sokszinűségét
helyezzük fókuszba. Projektmódszer esetén is bátorítva van minden tanár,
hogy a legváltozatosabb módszertárral közelítse a gyerekeket, figyelve
arra, hogy a tanár attitűdje, a csoport dinamikája és az aktuális
tevékenységek mit kívánnak.

Projektmunka folyamata.

Téma, cél

:   Első lépés, hogy meghatározzuk a projekt témáját vagy célját. Ez
    jöhet a tanártól, a gyerekektől, vagy akár egy szülőtől is. Fontos,
    hogy a gyerekek a projekt témáját már önmagában értelmesnek,
    relevánsnak tartsák.

Ötletroham

:   Egy-egy téma feldolgozását csoportalakítással és ötletrohammal
    kezdjük. Ennek célja, hogy a résztvevők bevonódjanak, illetve
    megmutassák, hogy nekik milyen elképzeléseik vannak az adott
    témáról, továbbá milyen produktummal, eredménnyel szeretnék zárni a
    folyamatot. A létrehozott produktumoknak csak a képzelet szabhat
    határt. Lehetnek videók, prezentációk, fotók, rapdalok, telefonos
    applikációk, rajzok, tablók, tudományos cikkek stb.

Kutatói kérdés

:   Ezek után úgynevezett kutatói kérdéseket teszünk fel, melyek
    meghatározzák a vizsgálat irányát. A kérdések feldolgozása a
    legváltozatosabb módon történhet. Az egyéni munkától kezdve, a
    forntális instruáláson vagy a kooperatív csoportmunkán keresztűl
    egészen a dráma- és zenefoglalkozásokig minden hasznosítható a
    tanár, a csoport és a téma igényeihez mérten.

Elmélyült csoportmunka

:   A projekt azon szakasza, amikor a tervek, kutatások alapján az
    implementáción dolgozik a csapat.

Prezentáció

:   A létrehozott produktumokat bemutatására külön hangsúlyt kell
    fektetni. Ennek több módja is lehet: prezentációk, demonstrációk,
    plakátok, projekt fesztiválok.

Az iskolai projektek célja egy fejlődésfókuszú tanár és gyerek számára
mindig kettős: egyrészt cél a téma feldolgozása, a produktum
létrehozása, másrészt az iskola fő célja, hogy a gyerekek, a csapatok
mindig fejleszzék alkotó, együttműködő, problémamegoldó képességüket.
Ezért a projekt folyamatára való reflektálás, visszajelzés ugyanolyan
fontos, mint maga a cél elérése.

A munka során külön figyelmet kell fordítani arra, hogy mindent
dokumentáljanak a résztvevők. Lehetőleg online felületen.

##### Értékelés

A projekt során több értékelési pontot érdemes beépíteni. A
foglalkozások végén a résztvevők visszajeleznek a folyamatra, értékelik
a saját, a csoport és tanár munkáját. A folyamat végén az egész
projektfolyamatot értékelik, szintén kitérve a saját, a csoport és a
tanár munkájára. A produktumok, az eredmény értékelése csoport és egyéni
szinten is megtörténik.

Értékelésnél fontos a fejlődésfókuszú gondolkodásmódot fejlesztő
visszajelzést adni: inkább a folyamatra magára és ne a végeredményre
fókuszáljon a visszajelzés.

### Önszerveződő tanulási környezet, SOLE

A Sugata Mitra által kialakított módszertan lényege, hogy a tanárok arra
bátorítják a gyerekeket, hogy csoportban, az internet segítségével Nagy
Kérdéseket válaszoljanak meg. A jó kérdés az, amire nem egyszerű a
válasz, sőt lehet, hogy nincs is rá egyfajta választ. Cél, hogy a
gyerekek maguk alakítsák a folyamatot, formálják a kérdést és alakítsák
a válaszokat.

-   Tanár kialakítja a teret: körülbelül négy gyerekenként egy
    számítógép, amit körbe lehet ülni.

-   Gyerekek maguk formálják a csoportjukat, sőt, még csoportot is
    válthatnak a munka során. Mozoghatnak, kérdezhetnek, ,,leshetnek" a
    másik csoportoktól.

-   Körülbelül 30-45 perc után a csoportok prezentálják a kutatásuk
    eredményét.

##### A jó kérdések

Nagy kérdésekre nincs könnyű válasz. Ezek nyílt és nehéz kérdések, és
előfordulhat, hogy senki sem tudja még rá a választ. A cél, hogy mély és
hosszú beszélgetéseket generáljon a kérdés. Ezek azok a kérdések,
amelyekre érdemes nagyobb elméleteket állítani, amiket jobb csoportban
megvitatni, amikről érvelni lehet és kritikusan gondolkodni.

A jó kérdések több témát, területet (tantárgyat) kapcsolnak össze: ,,Mi
a hangya" kérdés például nem érint annyi különböző területet, mint a
,,Mi történne a Földdel, ha minden hangya eltünne".

##### Fegyelmezés nélkül

Tanár feladata a folyamat során meghatározni a nagy kérdést, és tartani
a kereteket. A cél, hogy a gyerekek maguk szervezzék saját munkájukat,
így minimális beavatkozás javasolt. Kezdetben, gyakorló csoportoknál a
tanárnak sokszor kell emlékeztetni magát, hogy idővel kialakul a rend.
,,Bízz a folyamatban!"

Amikor a tanár úgy látja, hogy nem megy a munka, akkor csak finoman
emlékezteti a csoportokat, hogy lassan jön a prezentáció ideje. Amikor
valaki a csoportjáról panaszkodik, akkor elmondhatja, hogy szabad
csoportot váltani. Ha valaki zavarja a többieket, akkor megfigyelheti,
hogy a gyerekek tudnak-e már konfliktust feloldani. Ha valaki nem vesz
rész a munkában, akkor gondolkozhat olyan kérdésen, ami a demotivált
gyerekeket is bevonzza.

### Megfontolt gyakorlás

Ahogy [@ericsson2016peak] is kimutatja bárki tudja valamennyi készségét,
képességét fejleszteni, ha megtervezetten, megfontoltan gyakorolja. A
Budapest School a hagyományosan készségtárgyként számon tartott ének,
rajz, testnevelés és technika témákon kívül nagyon sok mindent kezel
készségként: írásbeli érettségi vizsgát tenni magyarból, geopolitikai
elemzéseket végezni, hiperbolikus függvényekkel egyenletet megoldani épp
annyira értelmezhetőek készségként, mint a domináns csoporttagokkal való
együttműködés, vagy az hogy egy stresszhelyzetben lenyugtassuk
önmagunkat.

A készség és képesség fejlesztés legjobb eszköze a megtervezett
gyakorlás: fejlődés érdekében okosan gyakorlunk. A megfontolt gyakorlás
jellemzője, hogy

Világos és specifikus cél

:   Fontos, hogy tudjuk, mit gyakorlunk, mit akarunk elérni. Lehetőleg a
    cél legyen mérhető és mindenképp realisztikus, elérhető.

Fókusz

:   Gyakorlás során egy dologra érdemes figyelni

Konfortzónán kivül kell lenni

:   Az edzőnek, tanárnak, trainernek néha érdemes a tanulót kicsit
    ,,nyomni". Emlékeztetni, hogy mindig lehet kicsit többet elérni.

Folyamatos visszajelzés

:   Nagyon gyakran kap a tanuló visszajelzést, mindig tudja, hogy mikor
    és miben fejlődött.
