\section{Minőségfejlesztés, folyamatszabályozás}
\label{sec:minosegbiztositas}
\begin{quote}
      Honnan tudjuk, hogy jól működnek a mikroiskolák? Minden gyerek azt
      tanulja,
      amit szeretne, és amire neki a leginkább szüksége van? Megkérdezzük az
      érintetteket és figyeljük az adatokat.
\end{quote}

A Budapest School iskolában a gyerekek tanulását egy komplex rendszer egyik
elemének tekintjük \citep{barabasi}. Iskoláink egy, a világ felé nyitott
hálózatot alkotnak: az egy közösségben lévő gyerekek, a családok, a velük
foglalkozó tanárok, a helyi környezet, a Budapest School további
mikroiskolái\-nak közössége, az ország és a nemzet állapota, valamint a globális
társadalmi folyamatok is befolyásolják, hogy mi történik egy iskolában.

Hogy egy gyerek épp mit és mennyit tanul, nemcsak a kerettantervtől,
hanem számos más tényezőtől is függ, melyek befolyásolják a fejlődést és a
közösség egymás fejlődésére gyakorolt hatását: többek közt függ a gyerekek
múltjától, aktuális hangulatától és vágyaitól, a tanárok személyiségétől, a
családtól, a csoportdinamikától és a társadalomban történő változásoktól
is.

Ezért a gyermekeink fejlődését, tanulását és boldogságának alakulását egy
\emph{komplex rendszer} működésével modellezhetjük.

A tanulási folyamataink minőségfejlesztésénél a következő szempontokat vesszük
figyelembe:
\begin{enumerate}
      \item  A történéseket, eseményeket, (rész)eredményeket folyamatosan kell
            monitorozni.
      \item  A visszajelzéseket a rendszer minden tagjától folyamatosan
            gyűjteni kell: a gyerekektől, tanároktól, szülőktől és az
            adminisztrátoroktól.
      \item Anomália esetén a helyzetfelismerés, az eltérések okának
            felkutatása a
            cél.
      \item A feltárt hibák alapján a rendszert folyamatosan kell javítani.
\end{enumerate}

A minőségfejlesztés célja az iskola, mint tanuló rendszer folyamatos
fejlesztése. A monitorozás folyamatos,
így az iskola hamar  felismeri az anomáliákat, és kivizsgálás után, ha szükséges,
akkor azt meg tudja szüntetni, tanulni is tud belőle, és
javítja a rendszert.

A fenntartó folyamatosan monitorozza a mikroiskolákat és visszajelzéseket ad,
ami alapján a mikroiskola javítja a saját működési folyamatait. A kerettantervben leírt működést a
fenntartó mérhető és megfigyelhető metrikákra fordítja le, és kidolgozza,
üzemelteti a metrikák 2-3 hónapnyi rendszerességű nyomon követésére alkalmas
rendszerét.

A fenntartónak meg kell figyelnie legalább a következő metrikákat:
\begin{enumerate}
      \item A szülő, a gyerek és a tanár közötti saját célokat megfogalmazó
            hármas
            megállapodások időben megszülettek, nincs olyan gyerek, akinek
            nincs
            elfogadott
            saját tanulási célja. Metrika: elkészült szerződések száma.

      \item A modulok végén a portfóliók bővülnek, és azok tartalma a
            tantárgyakhoz
            kapcsolódik. Metrika: a portfólió elemeinek száma és kapcsolhatósága.
      \item A tanulási eredményekre vonatkozó megkötések
            (lásd a \aref{sec:kotelezo_tanulasi_eredmenyek}.~fejezet) időben teljesülnek.
            Metrika: elért kötelező tanulási eredmények száma gyerekekre
            bontva.

      \item A szülők biztonságban érzik gyereküket, és eleget tudnak arról,
            hogy
            mit
            tanulnak. Metrika: kérdőíves vizsgálat alapján.

      \item A tanárok hatékonynak tartják a munkájukat. Metrika: kérdőíves felmérés
            alapján.

      \item A gyerekek úgy érzik, folyamatosan tanulnak, támogatva vannak,
            vannak
            kihívásaik. Metrika: kérdőíves felmérés alapján.
\end{enumerate}
